《彖》
至哉坤元万物资生乃顺承天坤厚载物德合无疆含弘光大品物咸亨牝马地类行地无疆柔顺利贞君子君子攸行先迷失道后顺得常西南得朋乃与类行东北丧朋乃终有庆安贞之吉应地无疆

《象》
地势坤君子以厚德载物

履霜坚冰阴始凝也驯致其道至坚冰也
六二之动直以方也不习无不利地道光也
含章可贞以时发也或从王事知光大也
括囊无咎慎不害也
黄裳元吉文在中也
龙战于野其道穷也
用六永贞以大终也

《文言》
坤至柔而动也刚至静而德方后得主而有常含万物而化光坤道其顺乎承天而时行
积善之家必有馀庆积不善之家必有馀殃臣弑其君子弑其父非一朝一夕之故其所由来者渐矣由辩之不早辩也易曰履霜坚冰至盖言顺也
直其正也方其义也君子敬以直内义以方外敬义立而德不孤直方大不习无不利则不疑其所行也
阴虽有美含之以从王事弗敢成也地道也妻道也臣道也地道无成而代有终也
天地变化草木蕃天地闭贤人隐易曰括囊无咎无誉盖言谨也
君子黄中通理正位居体美在其中而畅于四支发于事业美之至也
阴疑于阳必战为其嫌于无阳也故称龙焉犹未离其类也故称血焉夫玄黄者天地之杂也天玄而地黄